جکارتہ ۔20اگسٹ (سیاست ڈاٹ کام ) ایشین گیمز میں پاکستان کی فٹبال ٹیم نے عمدہ کھیل پیش کرتے ہوئے نیپال کو 1-2 سے شکست دے کر 44 سال سے قائم جمود کو توڑا ہے۔جکارتہ میں جاری ایشین گیمز میں فٹبال کے مقابلوں میں پاکستان کا میچ میں آغاز کچھ اچھا نہ تھا اور12ویں منٹ میں شہباز یونس کی غلطی کے سبب ٹیم نے اون گول کر کے نیپال کو برتری دلا دی اور خود 0-1 کے خسارے میں چلی گئی۔بیکاسی میں کھیلے گئے گروپ ڈی کے میچ کے پہلے ہاف میں پاکستانی ٹیم انتہائی کوشش کے باوجود پہلے ہاف میں مقابلہ برابر نہ کر سکی جبکہ نیپال کو برتری دگنی کرنے کے چند مواقع ملے لیکن وہ بھی اس سے فائدہ نہ اٹھا سکے۔تاہم دوسرے راؤنڈ میں ٹیم نے عمدہ کھیل پیش کیا اور دو گول اسکور کر کے نیپال کو شکست دے کر کامیابی حاصل کر لی۔پاکستانی ٹیم کی جانب سے 54ویں منٹ میں محمد بلال نے گول اسکور کر کے مقابلہ برابرکیا جبکہ کھیل کے 72 ویں منٹ میں صدام حسین نے گول اسکور کر کے ٹیم کو برتری دلائی جو میچ کے اختتام تک برقرار رہی۔اس میچ میں کامیابی کے ساتھ ہی پاکستان کی فٹبال ٹیم نے 44 سال بعد ایشین گیمز میں کوئی میچ جیتنے کا اعزاز حاصل کیا ہے کیونکہ اس نے آخری مرتبہ 1974 میں کوئی فٹبال میچ جیتا تھا۔یہ پاکستان کی فٹبال ٹیم کی ایشین گیمز میں محض تیسری کامیابی ہے اوروہ اس سے قبل صرف دومرتبہ 1954 اور1974 میں ایک فٹبال میچ جیت سکی تھی۔دیگر مقابلوں میں کبڈی اور ٹینس میں ٹیم کامیاب رہی لیکن سوئمنگ، شوٹنگ اور ریسلنگ میں پاکستانی ایتھلیٹس کی کارکردگی مایوس کن رہی۔کبڈی ایونٹ میں پاکستان مینز ٹیم نے گروپ میچ میں ملائیشیا کو 17 کے مقابلے میں 62 پوائنٹس سے شکست دی۔ٹینس کے مقابلوں میں بھی پاکستان نے کامیاب آغاز کیا جہاں عقیل خان اور عابد علی نے مینز سنگلز کے ابتدائی میچز جیت لیے۔ریسلنگ کے کھیل میں پاکستانی پہلوانوں کی کارکردگی مایوس کن رہی اور ریسلرز محمد بلال، مدثر حسین اور عبدالرحمان کو شکست کا منہ دیکھنا پڑا۔شوٹنگ، تیراکی اور بیڈمنٹن کے مقابلوں میں بھی پاکستانی ایتھلیٹ ابتدائی میچز میں ہی شکست سے دوچار ہوئے۔