
پاکستان میں مزاحمتی ٹائیفائیڈ کی وبا پھوٹنے کی وجہ سے امریکہ نے پاکستان سفر کرنے والے اپنے شہریوں کے لیے وارننگ جاری کرتے ہوئے انھیں احتیاطی تدابیر اختیار کرنے کا کہا ہے ایکس ڈی آر نامی ٹائیفائیڈ کی اس قسم کے بارے میں 2016 میں معلوم ہوا تھا جب صوبہ سندھ کے دو علاقوں لطیف آباد اور قاسم آباد میں اس بیماری کے چند کیسز رپورٹ ہوئے تھے آغا خان یونیورسٹی اور برطانیہ کی کیمبرج یونیوسٹی کے طبی ماہرین کی تحقیق کے مطابق اس نئی قسم پر بہت کم اینٹی بائیوٹکس اثر کرتی ہیں اور یہ دوبارہ خوبخود جنم لے لیتی ہے امریکی ادارے سینٹرز فار ڈیزیز کنٹرول اینڈ پریوینشن یعنی سی ڈی سی کی جانب سے جاری ہونے والے نوٹس میں کہا گیا ہے کہ جنوبی ایشیا بشمول پاکستان سفر کرنے والوں کو اپنی صحت کے حوالے سے احتیاطی تدابیر اختیار کرنی چاہیں جن میں ٹائیفائیڈ کی ویکسین لگوانا شامل ہے سی ڈی سی کے مطابق ان علاقوں کے، جن میں اس قسم کے ٹائیفائیڈ کے کیسز رپورٹ ہو چکے ہیں سفر کرنے والوں کو چاہیے کہ وہ خوراک اور پانی کے حوالے سے ہدایات پر عمل کریں اس بارے میں آغا خان یونیورسٹی سے وابستہ طاہر یوسفزئی نے بی بی سی کو بتایا کہ نومبر 2016 میں اس ٹائیفائیڈ کے بارے میں معلوم ہونے کے بعد اس پر تحقیق کی گئی جس سے مزید پتا چلا کہ اس بیماری کے جراثیم پانچ اینٹی بائیوٹک کے خلاف مزاحمت کرتے ہیں طاہر یوسفزئی کے مطابق یہ بھی معلوم ہوا ہے کہ اس بیماری سے متاثر ہونے والوں میں زیادہ تعداد چھوٹے بچوں کی ہے،اور بچوں کے لیے جو ویکسین اس وقت موجود تھی وہ عالمی ادارہ صحت سے منظور شدہ نہیں تھی تاہم انھوں نے کہا کہ جیسے ہی عالمی ادارہ صحت نے نئی ٹائپ بار ٹی وی سی ویکسین کی منظوری دی تو اسے حیدرآباد کے علاقے لطیف آباد اور قاسم آباد کے تقریباً 250000 بچوں کے لیے منگوا لیا گیا جن میں سے اب تک 70 ہزار کو ویکسینیں لگائی جا چکی ہیں یوسفزئی نے مزید بتایا کہ امریکہ میں بھی جو تین کیسز رپورٹ ہوئے ہیں وہ پاکستان کا سفر کر چکے تھے جبکہ ایک کیس جو برطانیہ میں رپورٹ ہوا ہے ان کی ٹریول ہسٹری میں بھی پاکستان کے یہی علاقے شامل تھے
انھوں نے مزید بتایا کہ اب تک اس ٹائیفائیڈ کے تقریباً ایک ہزار کیسز رپورٹ ہو چکے ہیں

