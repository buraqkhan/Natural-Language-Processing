سال کا دوسرا گرینڈ سلام ٹورنامنٹ فرنچ اوپن پیرس کے معروف رونالڈ گیراس اسٹیڈیم میں شروع ہو رہا ہے۔ یہ واحد کلے کورٹ گرینڈ سلام ٹینس ٹورنامنٹ ہے جو گزشتہ121 برسوں سے شائقین ٹینس کی توجہ حاصل کر رہا ہے۔ اگلے ماہ روس میں ہونے والے فٹ بال ورلڈ کپ سے قبل یہ کھیلوں کی دنیا کی ایک بہت بڑی ایکٹویٹی ہے جو شائقین کو اپنے سحر مبتلا رکھے گی۔ اسپین کے رافیال نڈال ایک بار پھر بھرپور فارم میں آ چکے ہیں۔ انہیں ایک مرتبہ پھرفیورٹ قرار دیا جا رہا ہے۔ وہ11 ویں مرتبہ فرنچ اوپن ٹائٹل جیتنے کی کوشش کریں گے۔ اس مرتبہ انہیں راجر فیڈرر کے چیلنج کا سامنا نہیں ہو گا کیونکہ راجر فیڈرر کلے کورٹ سیزن سے پہلے ہی بریک لے چکے ہیں لیکن نئے نوجوان کھلاڑی رافیال نڈال کو ٹف ٹائم دے سکتے ہیں۔







اس کے باوجود نڈال کو ہی فرنچ اوپن کا فیورٹ قرار دیا جا رہا ہے کیونکہ کلے کورٹ نڈال کا پسندیدہ ہے۔ تیئس گرینڈ سلام ٹائٹل جیتنے کا اعزاز رکھنے والی36 سالہ سیرینا ولیمز عرصہ دراز کے بعد کسی بڑی چیمپئن شپ میں ایکشن میں دکھائی دیں گی۔ بیٹی کی پیدائش کی وجہ سے سیرینا ولیمز نے ٹینس سے بریک لی ہو ئی تھی۔ انہیں رینکنگ بہت گر جانے کی وجہ سے سیڈڈ پلیئرز میں شامل نہیں کیا گیا۔ سرینا ولیمز فرنچ اوپن کو بڑی سنجیدگی سے لے رہی ہیں۔ یہی وجہ ہے کہ رائل ویڈنگ میں شرکت کے بعد سرینا ولیمز فوری طور پر پیرس پہنچ گئیں اور انہوں نے مقامی اکیڈمی میں صبح و شام کے سیشن میں بھرپور ٹریننگ کا آغا ز کر دیا۔

ورلڈ نمبر ایک سیمونا ہیلپ فرنچ اوپن جیتنے کے لئے بڑی بے تاب ہیں۔ انہوں نے اس خواہش کا اظہار کیا ہے کہ وہ اس برس فرنچ اوپن جیتنا چاہتی ہیں اور اس کے لئے انہوں نے محنت بھی خوب کر رکھی ہے۔ سیمونا ہیلپ نے فرنچ اوپن سے قبل کلے کورٹ سیزن میں اچھی فارم کا مظاہرہ کیا ہے لیکن عالمی نمبر ایک کھلاڑی کو دوسری خواتین کھلاڑیوں کی طرف سے سخت مقابلہ درپیش ہے۔ روس کی ماریا شیراپووا بھی اپ سیٹ کرنے کے پر تول رہی ہیں لیکن ان کی فارم میں تسلسل نہیں ہے۔ کھیل میں واپسی کے بعد وہ کوئی بڑا معرکہ نہیں مار سکی ہیں لیکن فرنچ اوپن میں وہ تہلکہ مچانے کی خواہش مند ہیں۔ یہاں یوکرائن کی ایلینا سویٹولینا کا تذکرہ نہ کرنا زیادتی ہوگی۔ ایلینا نے حالیہ ٹورنامنٹ میں اچھی فارم کا مظاہرہ کیا ہے وہ یقیناً اپ سیٹ کرنے کی صلاحیت رکھتی ہیں۔

