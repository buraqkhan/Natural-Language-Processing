تصویر کے کاپی رائٹ AFP

پاکستان کے بارے میں کئی ایسی چیزیں ہیں جو کہ آپ کو حیران کر سکتی ہیں چاہے وہ کرکٹ ٹیم کی پرفارمنس ہو یا ملک کے بازارِ حصص میں شدید مندی سے زبردست تیزی کا رجحان ہو۔

دو دن پہلے تک پاکستان سٹاک ایکسچینج کا انڈیکس مندی کا شکار تھا لیکن منگل کی رات کو سعودی عرب کی جانب سے امدادی پیکیج کے اعلان کے بعد دو دن سے مندی کی جگہ تیزی نے لے لی ہے اور جمعرات کو ایشیائی بازارِ حصص کو شدید مندی بھی پاکستانی بازارحصص کی تیزی کو نہیں روک سکی۔

پاکستان سٹاک ایکسچینج انڈیکس میں تیزی کی وجوہات

تصویر کے کاپی رائٹ AFP

پاکستان سٹاک ایکسچینج کا انڈیکس تقریباً اس وقت سے دباؤ کا شکار تھا جب سے موجودہ حکومت آئی ہے جس میں ایک بڑی وجہ حکومت کے عالمی مالیاتی ادارے آئی ایم ایف کے پاس جانے یا نہ جانے کے فیصلے پر پائی جانے والی کشمکش تھی۔

لیکن رواں ماہ کے پہلے ہفتے میں وزیراعظم عمران خان نے بیرونی ادائیگیوں کے لیے آئی ایم ایف کے پاس جانے کا عندیہ دیا تو اس سے اگلے ہی دن انڈیکس 1100 پوائنٹس تک گر گیا۔

منگل کی رات کو حکومت کی جانب سے سعودی عرب سے چھ ارب ڈالر کا امدادی پیکیج ملنے کے اعلان نے اگلے دن بدھ کو سٹاک ایکسچینج میں جان ڈال دی اور ایک دن میں انڈیکس تقریباً ساڑھے بارہ سو پوائنٹس بڑھا۔

اے کے ڈی گروپ کے چیئرمین عقیل کریم ڈھیڈی نے بی بی سی سے بات کرتے ہوئے کہا کہ بازارِ حصص میں تیزی حکومت کو سعودی عرب سے امداد ملنے کے بعد آئی ہے اور اس کے ساتھ سرمایہ کاروں کو یہ امید بھی کہ آنے والے دنوں میں وزیراعظم عمران خان کے چین کے دورے سے اچھے نتائج نکل سکتے ہیں

انھوں نے اس کے ساتھ کہا کہ ان توقعات کی وجہ سے ہو سکتا ہے کہ اس وقت غیر ملکی سرمایہ کار مارکیٹ سے سرمایہ نکال رہے ہیں وہ سلسلہ رک جائے۔

لیکن تیزی کا رجحان زیادہ عرصے تک قائم رہ سکے گا؟ اس پر سٹاک ایکسچینج کے امور کے ماہر مزمل اسلم کے مطابق اس وقت بھی مارکیٹ دباؤ میں ہے اور اگر آج جمعرات کے دن کی بات کی جائے تو مارکیٹ چھ سو سے سات سو پوائنٹس کے اضافے کے بعد تین سو پوائنٹس پلس تک رہ گئی تھی اور اس کی وجہ غیر ملکی سرمایہ کاروں کی جانب سے اپنا سرمایہ نکالنا ہے۔

انھوں نے کہا کہ پاکستانی معیشت کے بارے میں پائے جانے والے خدشات کی وجہ سے اگر رواں برس کی بات کی جائے تو 40 سے 50 کروڑ ڈالر کا غیر ملکی سرمایہ مارکیٹ سے نکالا جا چکا ہے۔

اس کے بارے میں مزید پڑھیے

سعودی عرب نے کب کب پاکستان کی مدد کی؟

سعودیہ پاکستان کو تین ارب ڈالر،تیل دینے پر رضامند

سٹاک ایکسچینج ایک دن میں گیارہ سو پوائنٹ کیوں گرا؟

پاکستان میں سٹاک ایکسچینج کا مزاج الگ کیوں؟

تصویر کے کاپی رائٹ AFP

پاکستان کے بازارِ حصص کے بارے میں اکثر رپورٹ کیا جاتا ہے کہ باقی دنیا میں اگر مندا چل رہا ہے تو یہاں تیزی کا رجحان ہو گا اور باقی دنیا میں ہونے والے واقعات یا اہم اعلانات کا یہاں زیادہ اثر نہیں لیا جاتا۔

اس کے بارے میں مزید بات کرتے ہوئے ڈان اخبار کے لیے معیشت پر رپورٹنگ کرنے ناصر جمال نے کہا کہ پاکستان میں سٹاک ایکسچینج بروکرز کی مرضی کے مطابق چلتی ہے۔

انھوں نے کہا کہ اس وقت بازارِ حصص میں ایک اندازے کے مطابق دو لاکھ کے قریب سرمایہ کار ہیں جن میں سے 40 سے 50 فیصد ہی باقاعدہ سے معاملات کو دیکھتے ہیں۔

’بازارِ حصص کے بارے میں عام طور دیکھا جاتا ہے کہ یہ کسی اقتصادی شاروں پر نہیں چلتی بلکہ اس کو بڑے ادارے اور بروکرز کنٹرول کرتے ہیں بالکل کیسین و کی طرح اس کو چلاتے ہیں لیکن اس کے ساتھ مقامی طور ہونے والی کسی پیش رفت ا اثر پڑتا ہے جیسا کہ سعودی عرب سے امدادی پیکیج ملنے کے بعد تیزی آئی ہے۔‘

ناصر جمال نے بتایا کہ ہماری سٹاک ایکسچینج چند لوگوں کے خیالات کے مطابق چلتی ہے کہ وہ معیشت کے بارے میں کیا سوچتے ہیں اور کیا رائے رکھتے ہیں اور اس بات پر نہیں چلتی کہ کاروباری ادارے، سٹاکس منافع کما رہے ہیں کہ نہیں اور اس کی وجہ یہ ہے کہ اگر آپ امریکہ یا ہمسایہ ملک انڈیا کی بات کریں تو ان کی سٹاک ایکسچینج میں متوسط طبقے کی سرمایہ کاروں کی بڑی تعداد ہوتی ہے اور سٹاک ایکسچینج کے معاملات میں بڑے ایکٹیو ہوتے ہیں لیکن ہمارے ہاں ایسا نہیں ہے۔