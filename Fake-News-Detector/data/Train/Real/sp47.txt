نئی دہلی 23 جون (سیاست ڈاٹ کام) ورلڈ کپ میں ارجنٹینا کی کروشیا کے خلاف بدترین شکست سے دلبرداشتہ ہو کر لیونل میسی کے ایک ہندوستانی مداح نے دریا میں کود کر خود کشی کر لی ورلڈ کپ 2018 کے اہم میچ میں لیونل میسی اور ان کی ٹیم بالکل آؤٹ آف فارم نظر آئے اور کروشیا نے انہیں باآسانی 3-0 سے شکست دے کر ٹورنامنٹ کے پہلے ہی راؤنڈ سے اخراج کے خطرے سے دوچار کردیا ہے اس بدترین کارکردگی اور شکست سے دنیا بھر میں لیونل میسی کے شائقین کو شدید مایوسی اور صدمہ ہوا لیکن کیرالہ میں عالمی شہرت یافتہ سوپر اسٹار میسی کا ایک مداح یہ صدمہ برداشت نہ کر سکا کیرالہ کے ضلع کوٹایم سے تعلق رکھنے والے ڈینو ایلکس لیونل میسی کے بہت بڑے مداح تھے اور ارجنٹینا اور میسی کی مایوس کن کارکردگی سے دلبرداشہ ہو کر انہوں نے مبینہ طور پر دریا میں کود کر خودکشی کر لی انہوں نے مبینہ خودکشی سے قبل ملیالم میں لکھے گئے اپنے خط میں کہا کہ میں نے جو کچھ دیکھنا تھا سب دیکھ لیا اب یہاں دیکھنے کو کیا ہے میں گہرائیوں میں چھلانگ لگارہا ہوں رپورٹس کے مطابق میچ سے قبل ڈینو میسی کی ٹی شرٹ بھی خرید کر لائے تھے اور انہیں خدشہ تھا کہ اگر وہ میچ ہار گئے تو ان کے دوست ان کا بہت مذاق اڑائیں گے پولیس نے نجی کمپنی میں اکاؤنٹنٹ کی حیثیت سے کام کرنے والے نوجوان کی لاش کی تلاش شروع کرتے ہوئے ڈینو کے والدین کی مدعیت میں مقدمہ درج کر لیا ہے یادرہے کہ ورلڈ کپ میں بارسلونا کے اسٹار کھلاڑی میسی کے مظاہرے انتہائی مایوس کن ہیں جیسا کہ انہوں نے دومقابلوں میں کوئی گول اسکور نہیں کیا ہے