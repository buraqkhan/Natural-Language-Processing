سارانسک۔20 جون(سیاست ڈاٹ کام) فٹبال ورلڈ کپ 2018 میں جاپان نے کولمبیا اور سینیگال نے پولینڈ کو شکست دی جس کے ساتھ ہی ٹورنمنٹ کے ایک ہی دن میں دو حیران کن نتائج ہو گئے جبکہ روس نے مصر کو شکست دے کر اگلے راؤنڈ میں جگہ بنا لی۔ میچ میں کولمبیا کو میچ کے چوتھے ہی منٹ میں اس وقت بڑا نقصان ہوا جب جاپان کی گول میں جاتی گیند کو ہاتھ سے روکنے پر ریفری نے سانچیز کو سرخ کارڈ دکھا کر باہر کردیا۔اس کے ساتھ جاپان کو پینالٹی بھی ملی جس پر کگاوا نے گول کر کے اپنی ٹیم کو برتری دلا دی۔تاہم دوسرے ہاف کے اختتام سے چند منٹ قبل میچ کے 39ویں منٹ میں کولمبیا کے کوئنٹرو نے گول کر کے اسکور برابر کردیا جس کی بدولت ہاف ٹائم تک مقابلہ 1۔1 گول سے برابر تھا۔میچ کے بعد دونوں ٹیموں نے نسبتاً تیز کھیل پیش کیا اور اس کے نتیجے میں اوساکو نے 73ویں منٹ میں گیند کو جال میں پہنچا کر اپنی ٹیم کو برتری دلادی جو میچ کے اختتام تک برقرار رہی۔اس میچ میں فتح کے ساتھ ہی جاپان نے ورلڈ کپ میں حیران کرتے ہوئے عالمی کپ میں جنوبی امریکی ٹیم کو شکست دینے والی پہلی ایشیائی ٹیم بھی بن گئی۔دن کا دوسرا میچ سینیگال اور عالمی درجہ بندی میں 8ویں نمبر پر موجود پولینڈ کے درمیان تھا جس میں سینیگال نے فتح حاصل کر کے سب کو حیران کردیا۔ میچ کے 37ویں منٹ میں سینیگال کی ٹیم اس وقت خوش قسمت ثابت ہوئی جب تھیاگو سیونک نے اپنے ہی گول میں گیند پھینک کر اپنی ٹیم کو خسارے سے دوچار کردیا۔پہلے ہاف کے اختتام تک سینیگال کو میچ میں 1۔0 کی برتری حاصل تھی۔دوسرا ہاف بھی پولینڈ کے لیے کچھ اچھا ثابت نہ ہو سکا اور میچ کی پسندیدہ ٹیم کو اس وقت شدید دھکا لگا جب 60 ویں منٹ میں دفاعی کھلاڑی کی غلطی سے فائدہ اٹھاتے ہوئے سینیگال کے ایم بائے نیانگ نے گول کر کے اپنی ٹیم کی برتری کو دگنا کردیا۔میچ کے 86ویں منٹ میں کریچووک نے ہیڈر پر خوبصورت گول کر خسارے کو کم کردیا لیکن اس کے بعد کوشش کے باوجود بھی پولینڈ کی ٹیم مقابللہ برابر نہ کر سکی اور سینیگال نے میچ میں 2۔1 سے کامیابی حاصل کر کے دن کا دوسرا حیران کن نتیجہ فراہم کردیا۔دن کے تیسرے میچ میں میزبان روس نے مصر کو یکطرفہ مقابلے کے بعد 3۔1 سے شکست دے کر ایونٹ کے اگلے راؤنڈ میں جگہ بنا لی جبکہ مصر کی ٹیم کا ورلڈ کپ سے اخراج تقریباً یقینی ہو گیا ہے۔21ویں ورلڈ کپ کے گروپ اے کے اہم میچ میں مصر اور روس کی ٹیمیں مدمقابل آئیں جہاں اس میچ میں مصر کو اپنے اسٹار کھلاڑی محمد صلاح کی خدمات بھی حاصل تھیں جو زخمی ہونے کے سبب گزشتہ میچ نہیں کھیل سکے تھے۔دونوں ٹیموں نے پہلے ہاف میں گول کی کافی کوششیں کیں لیکن کامیاب نہ ہونے کے سبب کوئی بھی ٹیم برتری حاصل نہ کر سکی اور مقابلہ بغیر کسی گول کے برابر رہا۔دوسرے ہاف کے آغاز میں ہی مصر کے احمد کے اپنے ہی گول نے روس کو برتری دلادی جسے 59ویں منٹ میں ڈینس نے گول کر کے دوگنا کردیا۔ابھی مصری ٹیم اس سے سنبھلی بھی نہ تھی کہ 3منٹ بعد ہی آرٹم نے ایک اور گول داغ کر اسکور 3۔0 کر کے میچ میں اپنی ٹیم کی جیت کو یقینی بنا دیا۔میچ کے 73ویں منٹ میں روس کے فاؤل کے سبب مصر کو پینالٹی ملی جس پر محمد صلاح نے گول کر کے ورلڈ کپ میں پہلا گول کرنے کا اعزاز حاصل کر لیا۔تاہم یہ گول بھی مصر کی قسمت نہ بدل سکا اور روس نے میچ میں 3۔1 سے کامیابی حاصل کی۔