سڈنی ۔13 اکٹوبر (سیاست ڈاٹ کام ) یوسین بولٹ نے پروفیشنل فٹبال میں پہلا گول کردیاہے۔عالمی شہرت یافتہ اسپرنٹر اور ایتھلیٹ یوسین بولٹ نے آسٹریلین سینٹرل کوسٹ میرینرز کے لیے کھیلتے ہوئے پروفیشنل فٹبال میں اپنا پہلا گول اسکور کردیا۔ 100میٹر دوڑ کے عالمی ریکارڈ کے حامل سابق ایتھلیٹ نے سڈنی میں میکارتھر ساؤتھ ویسٹ یونائیٹڈ کے خلاف میچ میں دو گال اسکور کیے۔ 32سالہ فٹبالر میچ میں عضلات میں جکڑن کا شکار ہوئے لیکن اپنی تکلیف پر قابو پاتے ہوئے انہوں نے 55ویں منٹ میں گول اسکور کر کے پروفیشنل فٹبال میں گولس کا کھاتہ کھول لیا۔ حریف ٹیم کے دفاع کی غلطیوں کا فائدہ اٹھاتے ہوئے جمیکا سے تعلق رکھنے والے سابق ایتھلیٹ نے 69 ویں منٹ میں اپنا دوسرا گول اسکور کیا اور روایتی انداز میں جشن منایا۔ دوسرا گول اسکور کرنے کے بعد انہیں میدان سے باہر بلا لیا گیا لیکن اس وقت تک ان کی ٹیم سینٹرل کوسٹ پر0-4 کی برتری حاصل کر چکی تھی۔ یوسین بولٹ اگست میں اے لیگ کلب کا حصہ بنے تھے اور اس کے بعد سے پہلا موقع تھا کہ بولٹ نے میچ کی شروعات کی اور ابتدائی منٹ سے کھیل کا حصہ رہے۔ انہوں نے میچ کے بعد فاکس اسپورٹس سے گفتگو کرتے ہوئے کہا کہ میں بہت خوش ہوں کہ مجھے کھیلنے کا موقع ملا اور مجھے خود پر فخر ہے۔ بولٹ نے کہا کہ میچ کا آغاز کرنے کے بعد دو گول اسکور کرنا میرے لیے بہت اہمیت کا حامل ہے، میں بہت اچھا محسوس کر رہا ہوں اور مستقبل میں مزید بہتر کارکردگی دکھانے کی کوشش کروں گا۔