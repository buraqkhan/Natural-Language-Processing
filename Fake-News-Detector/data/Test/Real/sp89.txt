
دبئی 24 نومبر (سیاست ڈاٹ کام ) انٹرنیشنل کرکٹ کونسل (آئی سی سی) نے ورلڈ ٹی 20  کا نام تبدیل کرتے ہوئے 2020 میں ہونے والے ایونٹ کے لئے نئے نام کا اعلان کردیا آئی سی سی کی جانب سے اعلان کیا گیا ہے کہ ایونٹ کے نام کی تبدیلی کو ناصرف کھیل کو عالمی سطح پر مشہور کرنے کے لئے استعمال کیا جائے گا بلکہ ساتھ ہی کھیل کے اس فارمیٹ کو دیگر دونوں فارمیٹ کی طرح مقام دلانے اور بہتر بنانے کی کوشش بھی کی جائے گی آسٹریلیا میں منعقد سڈنی 2020 کے ایونٹ کا نام آئی سی سی مینز ٹی 20 ورلڈ کپ اور آئی سی سی ویمنز ٹی 20 ورلڈ کپ ہو گا آئی سی سی بورڈ پہلے ہی اس کی منظوری دے چکا ہے کہ تمام ارکان کے درمیان ہونے والے میچز ٹی 20  بین الاقوامی مقابلے تصور کیے جائیں گے جس کے بعد ایونٹ میں رسائی حاصل کرنے کے لئے علاقائی ایونٹس کا اعلان کیا گیا تاکہ تمام 104 اراکین کو ٹی 20 ورلڈ کپ کھیلنے اور اسے جیتنے کا موقع مل سکے نام کی تبدیلی کا مقصد انٹرنیشنل کرکٹ کیلنڈر میں اس ایونٹ کو اہمیت دینا اور تمام فارمیٹس کی یکساں اہمیت برقرار رکھنا ہے آئی سی سی کی جانب سے نام کی تبدیلی کے اس اقدام کی جنوبی افریقی کپتان فاف ڈیو پلیسی نے کھل کر حمایت کی ہے جو پہلے ہی اعلان کر چکے ہیں کہ 2020 کا ایونٹ ان کے کیریئر کا آخری ایونٹ ہو گا علاوہ ازیں پاکستان کے کپتان سرفراز احمد ہندوستان کے قائد ویراٹ کوہلی آسٹریلیا کے کپتان ایرون فنچ اور ہندوستانی ویمنز ٹیم کی کپتان ہرمن پریت کور نے بھی آئی سی سی کے فیصلے کی حمایت کرتے ہوئے اس اقدام کو سراہا ہے

