یہ خدشہ ظاہر کیا جارہا ہے کہ ملک میں پانی کی کمی کے باعث رواں سال آم کی پیداوار میں 35 فیصد تک کمی آسکتی ہے جبکہ گلوبل وارمنگ اور پھلوں کے چھوٹے سائز پر ایکسپورٹرز میں تشویش پھیل گئی ہے۔

واضح رہے کہ سندھ میں پانی کی شدید کمی کی وجہ سے حیدر آباد، ٹنڈو الہیار اور میر پور خاص کے اضلاع میں آم کے باغات متاثر ہوں گے جبکہ اس ہی طرح کی صورت حال پنجاب میں بھی ہوگی۔

اس صورت حال میں مظفر گڑھ، ملتان، رحیم یار خان اور شجاع آباد کے اضلاع میں مجموعی طور پر آم کی پیداوار میں 30 سے 50 فیصد کمی کا امکان ظاہر کیا جارہا ہے۔

مزید پڑھیں: ذائقے سے بھرپور آم کے حیران کن طبی فوائد

آل پاکستان فروٹس اینڈ ویجیٹیبل ایکسپورٹرز، امپورٹرز اینڈ مرچنٹس ایسوسی ایشن (پی ایف وی اے) کے سرپرست وحید احمد کا کہنا تھا کہ پیداوار میں کمی کے ساتھ ساتھ پاکستانی آموں کے چھوٹے سائز پر بھی برآمد کنندگان کو تشویش ہے۔

رواں سال آم کی مانگ میں اضافہ اور سپلائی میں کمی کی وجہ سے ہول سیل مارکیٹ میں آم کی قیمت میں فی 40 کلو 24 سو سے 3 ہزار تک اضافے کا امکان ہے۔

یہ بھی پڑھیں: سندھ میں آم کی پیداوار میں کمی کا امکان

ان کا کہنا تھا کہ آم کی پیداوار کے حوالے سے معروف علاقوں میں سردیوں کا موسم طویل ہونے کی وجہ سے بھی پیداوار بری طرح متاثر ہوئی ہے جبکہ آم کی فصل کو ایک نئی قسم کی بیماری کا بھی سامنا ہے جس کی وجہ سے بھی پیداوار میں کمی ہوگی۔

ایکسپورٹرز نے رواں سال آم کی درآمدات کا حدف 1 لاکھ ٹن رکھا ہے جس کے لیے بیرونی ممالک میں شپمنٹ کا آغاز 20 مئی 2018 سے ہوگا۔

وحید احمد کا کہنا تھا کہ پاک چین اقتصادی راہداری (سی پیک) کو پہلی مرتبہ آم کو چین میں درآمد کرنے کے لیے استعمال کیا جائے گا اور ڈالر کے مقابلے روپے کی قدر میں کمی بھی اس سال منافع میں اضافہ کرے گی۔

مزید پڑھیں: میٹھے اور ذائقے دار آموں کی پہچان بہت آسان!

ان کا کہنا تھا چین میں آم کی طلب کے باعث امید ہے کہ رواں سال 5 سو سے 1 ہزار ٹن تک کے آم چین درآمد کیے جائیں گے۔

انہوں نے بتایا کہ گزشتہ سال آم کی پیداوار 50 فیصد تک کم ہوئی تھی اور 81 ہزار ٹن آم ایکسپورٹ ہوسکے تھے۔

یہ خبر ڈان اخبار میں 18 مئی 2018 کو شائع ہوئی