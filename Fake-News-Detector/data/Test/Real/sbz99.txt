یہ تو سب ہی جانتے ہیں کہ بولی وڈ ہدایت کار سنجے لیلا بھنسالی کا شمار ان ڈائیریکٹرز میں کیا جاتا ہے، جن کے ساتھ شوبز انڈسٹری کی ہر اداکارہ کام کرنے کی خواہاں ہے۔

سنجے لیلا بھنسالی کی پسندیدہ اداکاراؤں میں دپیکا پڈوکون، پریانکا چوپڑا اور ایشوریا رائے بچن کا نام سامنے آتا ہے۔

تاہم حال ہی میں ایسی رپورٹس بھی سامنے آئیں تھی کہ اداکارہ انوشکا شرما کو سنجے لیلا بھنسالی کی ایک فلم میں کاسٹ کرلیا گیا ہے۔

بھارتی میڈیا میں ایسی خبریں سامنے آئیں کہ انوشکا شرما کو سلمان خان کے ہمراہ سنجے لیلا بھنسالی کی فلم میں کاسٹ کرلیا گیا ہے۔

تاہم اب انوشکا شرما نے ان خبروں کو بےبنیاد ٹھرا دیا ہے۔

اداکارہ کی ٹیم نے ایک بیان جاری کرتے ہوئے کہا کہ ’انوشکا شرما سنجے لیلا بھنسالی کے ساتھ کسی فلم میں کام کرنے کی خواہش مند ضرور ہیں، لیکن فی الحال ان خبروں میں کوئی سچائی نہیں، آپ سے درخواست ہے کہ اس قسم کی خبروں کو شائع نہ کریں‘۔

اگر ایسا ہوتا تو یہ انوشکا شرما اور سلمان خان کی ایک ساتھ دوسری فلم ہوتی، یہ دونوں اس سے قبل 2016 کی فلم ’سلطان‘ میں کام کرچکے ہیں۔

انوشکا شرما اس وقت اپنے شوہر ویرات کوہلی کے ساتھ آسٹریلیا میں موجود ہیں، جہاں یہ دونوں اپنی شادی کی پہلی سالگرہ منا رہے ہیں۔

مزید پڑھیں: انوشکا اور ویرات کی شادی کی تقریبات پر ایک نظر

خیال رہے کہ انوشکا شرما اور ویرات کوہلی کی شادی گزشتہ سال 11 دسمبر کو اٹلی کے شہر میلان میں ہوئی تھی۔

اس موقع پر انوشکا شرما نے ٹوئٹر پر اپنی شادی کی ایک خوبصورت ویڈیو بھی شیئر کی، جبکہ یہ بھی لکھا کہ ’اگر آپ ایک اچھے انسان سے شادی کریں تو زندگی جنت سے کم نہیں‘۔

دوسرہ جانب ویرات کوہلی نے بھی اپنی خوشی کا اظہار کرتے ہوئے لکھا کہ ’یقین نہیں آرہا کہ ایک سال گزر گیا، ایسا لگ رہا ہے جیسے کل ہی کی بات ہو‘۔

جبکہ ان دونوں کی شادی کی چند یادگار تصاویر بھی سوشل میڈیا پر وائرل ہیں۔

یاد رہے کہ انوشکا شرما نے اپنی شادی کے موقع پر ڈیزائنر سبیاسچی کا ڈیزائن کردہ لہنگا زیب تن کیا تھا۔

جبکہ ویرات کوہلی بھی اس ہی ڈیزائنر کی بنائی شیروانی میں نظر آئے تھے۔

ان دونوں نے خود ہی سوشل میڈیا پر سب سے قبل اپنی شادی کی تصاویر شیئر کی تھیں، جس کے بعد کئی ویڈیوز اور تصاویر سوشل میڈیا پر وائرل ہوئیں۔

کام کے حوالے سے بات کی جائے تو انوشکا شرما بہت جلد فلم ’زیرو‘ میں کام کرتی نظر آئیں گی، جو رواں ماہ 21 تاریخ کو سینما گھروں میں پیش کی جائے گی۔